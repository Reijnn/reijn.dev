---
title: "Van blockchain Bitcoin-baby naar privacy-puber"
date: 2018-06-25T16:15:09+08:00
draft: false
images:
tags:
  - Blockchain
---

**__Blockchain, hype, buzzwoord hoe je het ook wilt noemen, er is volop aandacht voor.__**

Veel bedrijven werken hard aan toepassingen van deze nieuwe technologie. Nadat de eerste generatie blockchains in 2009 ontwikkeld zijn, won de blockchain pas in 2011 echt aan populariteit door de toenemende interesse in de Bitcoin. Deze eerste generatie blockchain staat wat mij betreft voor de cryptocurrency. Deze variant is een grootboek van alle transacties en daarmee een soort database die automatisch transacties vastlegt en laat goedkeuren door de deelnemers. Als developer kun je weinig met dit type platform, alleen de eigenaar van de blockchain kan code toevoegen en applicaties aan de blockchain koppelen. Niet ideaal wanneer toepassingen van het platform ontwikkeld moeten worden voor het bedrijfsleven. Dus werd het tijd voor de Bitcoin-baby om op te groeien.

__Generatie code-kleuter__

De handen van developers jeuken om aan de slag te gaan met blockchain en om zo het bedrijfsleven te voorzien van toepassingen anders dan cryptovaluta. Daarom is er gewerkt aan de ontwikkeling van het platform. Bij de tweede generatie blockchains is het wel mogelijk om code toe te voegen en zo het platform steeds een beetje beter te maken. Een goed voorbeeld is de open source ethereum blockchain, dit platform is een mining-netwerk voor diverse cryptovaluta met enkele beveiligingsmaatregelen erin verwerkt. Met de ontwikkeling van de tweede generatie blockchains is het mogelijk geworden niet alleen informatie op te slaan, maar ook om bijvoorbeeld een smart contract te bouwen en deze automatisch te laten uitvoeren. Een hele verbetering die blockchain ook toepasbaar maakt voor bedrijven. De uitdaging waar we op dit moment voor staan en waarom de derde generatie echt nodig is om blockchain een vlucht te laten nemen, is privacy.

__Generatie privacy-puber__

Privacy is de afgelopen jaren een belangrijk thema, denk maar aan de komst van de AVG, maar ook aan de grote hoeveelheid datalekken. Bij het ontwikkelen van applicaties op een blockchainplatform is dit dan ook een belangrijk onderwerp. De derde generatie blockchain moet dan ook een belangrijke extra functionaliteit krijgen. Op dit moment is alles wat in de blockchain wordt gezet openbaar en inzichtelijk. Bij ilionx (voorheen QNH) hebben we een versleuteling ontwikkeld zodat de gegevens niet voor iedereen inzichtelijk zijn. Een voorwaarde is wel, dat de versleutelde gegevens niet relevant zijn voor bijvoorbeeld een transactie. Het aantal coins dat je bezit kun je nu bijvoorbeeld niet versleutelen, dat is waar de blockchain mee rekent. In de derde generatie blockchains moet de blockchain kunnen rekenen met versleutelde gegevens, wil deze technologie ingezet kunnen worden door bedrijven. Op dit moment is dat echter nog toekomstmuziek.

__Generatie oneindig__

We staan inmiddels aan de vooravond van deze derde generatie blockchains, waarin de blockchain kan rekenen met gecodeerde informatie. Dat noemen we zero-knowledge-proof. Zodra dit ontwikkeld is kan een supermarkt via de blockchain controleren of je wel echt 18 jaar bent zonder dat zij inzicht krijgen in je leeftijd. De supermarkt krijgt alleen de bevestiging of je wel of niet ouder bent, de ‘transactie’ vindt dan plaats zonder dat jouw gegevens openbaar en inzichtelijk zijn. Wanneer deze derde generatie blockchains er precies gaan komen, durf ik je niet te zeggen. Maar zodra ze er zijn, zijn de mogelijkheden eindeloos. Vanzelfsprekend zullen er ook weer nieuwe wensen ontstaan als privacy een onderdeel van de technologie is geworden. Ik kijk er in ieder geval naar uit om te ontdekken wat het volgende obstakel zal zijn voordat blockchain gemeengoed gaat worden. Maar welk obstakel dit ook wordt, op een dag is blockchain het nieuwe internet. En vanaf dat moment kunnen we ons niet meer voorstellen hoe ‘lastig’ ons leven was voor de blockchain-generatie.